---
layout: page
title: Wat is retraite?
image: https://static.stilteretraite.nl/uploads/banner Stilte retraite.jpg
menu:
  navigation:
    weight: 2
    parent: _stilte_retraite
    identifier: _wat_is_retraite

---
# Wat is retraite?

Stilte-retraite is de geleidelijke overgave aan het proces waarin je gewaar wordt van wat er in je innerlijk voortdurend verschijnt en weer verdwijnt, in de vorm van gedachten, beelden, gevoel, lichamelijke sensaties, inspiratie, inzichten. Het is het langzaam zakken in een bewustzijn dat alle verschijnselen die van binnenuit en van buitenaf constant door ons heentrekken, omhult. Je ontdekt je ware identiteit, dat meer een ‘wat’ is dan een ‘wie’; dat bewustzijn waarin alles tot leven komt, verandert en weer sterft. Retraite is het grootste geschenk dat je jezelf kunt geven.

**_Retraite is een levend proces_**  
Het retraite-proces is een levend proces waarin we alle verhalen die we over onszelf hebben gemaakt, door onze ervaringen betekenissen te geven die we zijn gaan geloven en vaak als medailles met ons meedragen, in de stilte van de retraite van ons af laten glijden. Voorafgaand aan elk verhaal dat we ooit maakten was er een ‘ervaring’ of ‘beleving’ die we van een sticker voorzien. Die ervaring is allang weg, de sticker wordt onderdeel van wie we zijn, en vormen ons ‘ik’. Ons zelfbeeld vormt vaak de grootste gevangenis waarmee we onszelf beperken. Retraite is het grootste geschenk dat we onszelf kunnen geven.

Het leven is een constante stroom ‘beleving’ die we proberen te manipuleren of waarbij we denken dat het leven ons tegenwerkt, of waarmee we moeten vechten om succesvol te kunnen zijn. Door simpelweg getuige te zijn en IN de beleving te blijven die zich op ieder moment aandient, glijden de _sluiers_ die tussen ons en de beleving van Eenheid van het leven, geleidelijk of schoksgewijs van ons af. Elke retraite ontvouwt zich op een unieke wijze; wat zich aandient valt niet te voorspellen.

Retraite wordt vaak ondersteund met verschillende vormen van meditatie soms aangevuld met concentratie en contemplatie en Gebed.

**_Wat is retraite niet?_**  
In retraite vergaar je geen nieuwe kennis. Het is geen vermaak, geen oplossing en ook geen cursus waarin je kunstjes leert. Ook is het geen tijd om een stapel boeken te lezen of andere vormen van afleiding te zoeken. Het is geen gelegenheid om sociaal uit te wisselen. Het is geen vlucht uit de wereld. Het is geen wondermiddel voor verlichting, geen snelweg naar succes en ook geen poort naar een continue staat van harmonie en gelukzaligheid. Het maakt je geen heilige engel, maar brengt je _volledig in je menszijn,_ inclusief alle gevoelde menselijke beperkingen die daarbij horen.