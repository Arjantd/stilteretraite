---
layout: page
title: 'Wat doet het '
image: https://static.stilteretraite.nl/uploads/banner Stilte retraite.jpg
menu:
  navigation:
    weight: 3
    parent: _stilte_retraite
    title: Wat doet het?
    identifier: item_7ty6DCB

---
# WAT DOET RETRAITE

Een stilte-retraite is de meest intieme ontmoeting met jezelf. In jouw overgave aan ‘niet-weten’ en de volledige aanvaarding van wat zich ook maar zal aandienen, wordt je je gewaar van wat je bent voorbij al je prachtige ik-verhalen, je innerlijke curriculum vitae, waarmee je rechtvaardigt wat je doet. Je ontmoet wat je verstopt had achter de verhalen en dat gezien wil worden, zodat het kan transformeren. Een stilte-retraite werkt als een reiniging, die helemaal vanzelf op gang komt.

Een georganiseerde retraite biedt de veiligheid en de verzorging waarin je, geholpen door de werking van de stilte, als vanzelf langzaam maar zeker in je 'ware zelf' zakt. Het is niet iets nieuws dat je bereikt, maar je keert terug naar _dat **wat** er altijd al was_, waaruit het nieuwe wil ontstaan. Retraite is een voortdurend ontspannen in het nu. De aanvaarding van alles wat zich in de retraite voordoet, hoe pijnlijk, gespannen, of hoe lang je soms ook worstelt. Plotseling transformeert het in wat anders. Sluier na sluier komt naar boven, soms in de vorm van vermoeidheid, wrok of pijn, weggestopte ervaringen, stil verdriet, vrede, lachbuien, enorme zin in chocola, het neerdalen van geluk. Meer en meer rijst het besef dat jij dat bewustzijn bent, dat het ‘ziet’ en ‘doorleeft’ en niet wordt meegesleurd door die voortdurende stroom verschijnselen, waarin alles voortdurend verandert. Vanuit dat ‘thuiskomen’ kan je menselijk leven een hernieuwd gevoel van richting krijgen, vanuit diep gevoelde waarden en met inspiratie. Zin-geving is niet iets dat je kunt maken of pakken. Het wordt je gegeven. In de vorm van verlangens die in het hart gaan leven als wens, en in de mind verder tot uitdrukking komen als de wil iets te gaan doen en te beleven.

Retraite is geen doel op zich, het is een je terugtrekken om vervolgens vanuit de verruiming die tijdens het retraiteproces ontstaat met een hernieuwd gevoel van richting het leven te vervolgen. Retraite kun je zien als een 'oefening' voor het leven.